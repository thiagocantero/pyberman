  1. Постановка і аналіз задачі.
  1. Розподіл ролей всередині команди.
  1. Опис технічних засобів розробки.

---

# Постановка і аналіз задачі #
## Постановка задачі ##

Написати аркадну гру (кодова назва “Pyberman”) на мотив класичної гри “Bomberman” з можливістю залучення до гри декількох гравців в тому числі і по мережі.

Ігровий процес полягає в тому, що на ігровому полі в реальному часі пересуваються двоє або більше гравців, які ставлять бомби, що вибухають, та намагаються підірвати одне одного на бомбі.

Мета гри – залишитись одному на ігровому полі, підірвавши всіх інших гравців.

Для того, щоб ігровий процес був більш цікавим та динамічним, у грі присутні бонуси, які змінюють властивості персонажу гравця.
Ігровий процес керується клавішами клавіатури, в меню можливе керування як клавіатурою, так і  мишкою.

Гра має різні варіанти ігрового поля, де варіюються розмір поля, розташування нерухомих об’єктів (стін та ящиків). За допомогою користувацького інтерфейсу гравець може вибрати одне із запропонованих ігрових полів. Кількість гравців також варіюється, але не менше двох.
Контур ігрового поля утворюють стіни. Ігрове поле умовно поділене на клітинки, в яких розташовані об'єкти: стіна, ящик, бомба, бонус. В одній клітинці може одночасно знаходитись тільки один об'єкт. Але гравець і бомба можуть знаходитись в одній клітинці одночасно.

Гравець може ходити у чотирьох напрямках: вгору, праворуч, вниз, ліворуч. Гравець може пересуватися тільки по тих клітинках, в яких немає ані стіни, ані ящика. Як наслідок, бомбу можна поставити тільки у тих клітинках, де немає ані стіни, ані ящика.

Стіна – ігровий об'єкт, який неможливо підірвати бомбою, він постійно знаходиться в одному й тому самому місці. Ящик – ігровий об'єкт, який може бути знищений вогнем від бомби.

## Ігровий процес ##
На початку гри гравці знаходяться у власних стартових позиціях в різних зонах ігрового поля, більшість поля займають ящики та стіни. Гравці мають використовувати бомби для того, щоб підривати ящики, тим самим створюючи собі прохід одне до одного.

Кожен гравець має певний «запас» бомб, які він може встановити одночасно. На початку гри у кожного гравця «в запасі» тільки одна бомба. Кількість бомб може збільшуватися бонусом, який щоразу додає до запасу одну бомбу.

Кожен гравець має власну швидкість пересування. На початку гри всі гравці мають однакову швидкість. Вона може бути збільшена, або навпаки, зменшена бонусами, що їх гравець збирає на ігровому полі. Гравець може брати необмежену кількість бонусів.

Гравець помирає від контакту з вогнем від бомби.

Бонуси, що з'являються на місці підірваних ящиків, можуть як позитивно так і негативно впливати на гравця. Бонус впливає тільки на того гравця, який його підібрав. Бонус автоматично підбирається гравцем, щойно гравець встане на клітинку, в якій знаходиться бонус.  Позитивні бонуси діють до кінця гри (або є одноразовими), негативні бонуси мають визначений термін дії.

Бомба вибухає через визначений час після того, як гравець її встановив. Час, через який бомба вибухає є однаковим для всіх гравців. Бомба може вибухнути також завчасно у випадку контакту з вогнем від іншої бомби або як результат використання бонусу. На початку гри всі бомби мають однаковий радіус вибуху, що вимірюється в клітинках. Радіус вибуху може бути збільшений на 1 позитивним бонусом, або зменшений до однієї клітинки негативним бонусом на певний час.

## Аналіз задачі ##
Оскільки гра є природним поєднанням об'єктів, що взаємодіють між собою та реагують на події, доречно використати об'єктно-орієнтовану парадигму для проєктування і розробки.
  * Об'єкти мають подібні властивості, а отже варто використати наслідування. Це також дає змогу легко додавати нові об'єкти на базі вже існуючих
  * Ігровий двигун буде розглядати всі об'єкти однаково, для реалізації особливої поведінки використовується поліморфізм
  * Абстракція дозволить легше створювати нові об'єкти та вносити зміни до існуючих

Для забезпечення інтерактивності буде реалізована подієва модель, в якій ігрові об'єкти підписуються на події, які їх цікавлять, а двигун забезпечує розсилку подій.

Для реалізації можливості гри по мережі, буде використана клієнт-серверна модель взаємодії. У ролі сервера може виступати 1 гравець, тоді інші підключаються до нього. Сервер відповідальний за розсилку подій, які він отримує від клієнтів всім підключенним до нього клієнтам. Для передачі данних використовується протокол TCP/IP.

# Розподіл ролей всередині команди #

Садовий Олексій
  * Проектування і розробка інтерфейсів
  * Подієва модель
  * Проектування клієнт-серверної архітектури
  * Розробка ігрового процесу

Ставнича Мирослава
  * Розробка користувацького інтерфейсу
  * Проектування ігрових об’єктів
  * Розробка ігрового процесу
  * Дизайн ігрових об’єктів

Герич Захар
  * Розробка ігрового процесу
  * Алгоритми перетворення зображень
  * Розробка ігрового меню
  * Проектування ігрових карт

Скриннікова Анастасія
  * Створення проектної документації
  * Розробка ігрового процесу
  * Розробка графіки
  * Проектування ігрових об’єктів


# Опис технічних засобів розробки #
  * Мова програмування Python - інтерпретована мультипарадигменна мова програмування високого рівня з динамічною семантикою, що підтримує зокрема об'єктно-орієнтовану, процедурну, функціональну та аспектно-орієнтовану парадигми. Серед основних її переваг можна назвати такі: чистий синтаксис, кросcплатформенність програм, велика кількість стандартних модулів, в тому числі і для розробки графічних інтерфейсів.
  * Pygame - бібліотека мови Python, що призначена для створення комп'ютерних ігор та мультимедійних додатків.
  * Mercurial - розподілена система керування версіями файлів та спільної роботи.
  * GoogleCode - сервіс для розробників програмного забезпечення, за допомогою якого в даному проекті реалізовано систему контролю версій а також ведеться документація проекту. Крім того даний сервіс дає можливість завантаження власних готових версій програми для їх подальшого розповсюдження.